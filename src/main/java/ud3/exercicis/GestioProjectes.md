# Diagrama de classes de gestió de projectes
L’objectiu d’aquesta activitat és crear un diagrama de classes a partir d’una presa de requeriments.

Elabora el diagrama de classes que doni solució al següent enunciat:

Es vol desenvolupar una aplicació informàtica que permeti dur a terme la gestió de diversos projectes informàtics. Caldrà tenir emmagatzemada tota la informació referent a cada projecte que es vulgui gestionar. Hi haurà dos tipus de persones que podran estar involucrades en els projectes, ja sigui per a la seva gestió o per a l’execució de les activitats. Aquests dos tipus de persones són el cap de projecte i el programador. De cada persona es voldrà emmagatzemar el seu nom i el seu DNI.

Un projecte serà liderat per un cap de projecte. Però un cap de projecte només podrà gestionar tres projectes. Un projecte té activitats; cada projecte podrà tenir des d’una a moltes (de forma indefinida) activitats, però una activitat només podrà pertànyer a un projecte.

Els programadors desenvoluparan les activitats. Cada programador tindrà vinculada una activitat com a mínim, sense un màxim establert. Igualment, les activitats podran ser desenvolupades per un mínim d’un programador, sense haver-hi un màxim establert.